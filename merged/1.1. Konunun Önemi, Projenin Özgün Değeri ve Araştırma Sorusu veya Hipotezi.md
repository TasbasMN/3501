Kanser genomlarındaki somatik mutasyonların karmaşık doğası, onların etkilerini anlamak için çok yönlü bir yaklaşım gerektirmektedir. Bu bağlamda, projemiz iki temel adımdan oluşan kapsamlı bir araştırma sunmaktadır: transkripsiyon faktörü (TF) bağlanması ve mikroRNA (miRNA) bağlanması üzerindeki etkilerin incelenmesi. Bu iki adımlı yaklaşım, somatik mutasyonların hem transkripsiyon seviyesinde hem de post-transkripsiyonel seviyede nasıl etki gösterdiğini bütünsel olarak anlamamıza yardımcı olacak, böylece kanser genomik çalışmalarına yeni ve kapsamlı bir bakış açısı getirecektir.

Bu iki adımlı yaklaşımımız, transkripsiyon faktörü bağlanması ve miRNA bağlanması üzerindeki etkileri birlikte değerlendirerek, somatik mutasyonların gen regülasyonu üzerindeki çok yönlü etkilerini bütünsel bir şekilde anlamamıza olanak tanıyacaktır. Ayrıca, bu modellemeleri PCAWG veri setindeki tüm kanser tipleri için uygulayarak, mutasyon imzalarının TF ve miRNA bağlanması üzerindeki tercihlerini ve sürücü genlerle olan örtüşmelerini araştıracağız. Sonuç olarak, bu proje kanser genomik çalışmalarına yeni ve kapsamlı bir bakış açısı getirmeyi, somatik mutasyonların gen regülasyonu üzerindeki etkilerini daha iyi anlamayı ve potansiyel olarak yeni terapötik hedefler belirlemeye katkıda bulunmayı hedeflemektedir. 


# TF Bağlanma Projesi

Kanser hücresel seviyede genellikle hücrelerin proliferasyonu için kritik önemi olan sinyal ileti proteinlerin veya ilişkili proteinlerin gen üretim bölgelerinde meydana gelen sürücü mutasyonları olarak adlandırılan somatik mutasyonların birikimi sonucunda ortaya çıkan bir patolojidir (Derks vd., 2023). Bu somatik mutasyonların büyük bir kısmı, insan genomunun yaklaşık 98%'ini oluşturan protein kodlanmayan bölgelere düşmektedir (Dietlein vd., 2022). Mevcut literatürdeki birçok çalışma, somatik mutasyonların protein kodlayan bölgelerin etkilerine odaklanmıştır. Fakat gelişen yeni nesil dizileme metotların getirmiş olduğu derin çıktı teknoloji sayesinde protein kodlamayan bölgelerde gerçekleşen somatik mutasyonların da yaşlanma, nörodejenerasyon ve kanser başlangıcı gibi önemli süreçlere katkıda bulunduğunu vurgulamaktadır (Tan, 2020).

Bu çalışmada spesifik olarak kodlamayan mutasyonların, gen regülasyonunda büyük öneme sahip bir protein sınıfı olan transkripsiyon faktörleri (TF) ile DNA etkileşimine olan etkisini değerlendirmek için yeni bir _in silico_ yöntem önerilmektedir. Transkripyon faktörleri (TF’lerdeki) promotör bölgelerine yakın genomik DNA’ya bağlanarak doğrudan protein kodlayan genin protein ürününe etki etmese de karşılık gelen genlerin ekspresyonundaki aktivasyonun veya deaktivasyonunu kontrol etmektedir (Liang vd., 2022). Bu yüzden mevcut birçok çalışmada protein kodlamayan genomik bölgelerindeki mutasyonların TF-DNA etkileşiminin etkisi tahmin etme üzerinde durulmuştur. Bu bağlamda TF-DNA bağlanma özgüllüğünü değerlendirmek için halen kullanılmakta olan geleneksel yöntemler, (Zogopoulos vd., 2021; Morgan vb., 2024; Tsukanov vd., 2021) gibi konum ağırlık matrisi (position weight matrix-PWM) tabanlı modellerine dayanır. Bu modeller, motif içindeki her baz pozisyonunda nükleotidlerin bulunma olasılığını belirleyen skor matrisindeki fikir birliği dizileridir. Ancak, bu yaklaşımın birkaç dezavantajı vardır. İlk olarak, PWM tabanlı hesaplamalı yöntemler yüksek oranda yanlış pozitif tahmin üretebilmektedir (Bi vd., 2011). İkinci olarak, bu tür modeller, bağlanma bölgesindeki tek tek nükleotidlerin genel bağlanma afinitesine bağımsız olarak katkıda bulunduğunu varsayar ancak, TF bağlanma bölgelerinde nükleotidlerinin bağımsız olarak ele alınamayacağına dair güçlü kanıtlar vardır (Bulyk, 2002). Üçüncü olarak, PWM modelleri düşük TF-DNA afinitesi bağlanmasını yakalamak için yeterli doğruluğa sahip değildir ve mutasyondan kaynaklı daha az köklü değişikliklerin meydana geldiği durumlarda düşük TF bağlanma afinitesini tahmin edemez (Maerkl vd., 2007). Dördüncü olarak, literatürde HOCOMOCO, TRANSFAC, JASPAR ve UniPROBE gibi bilinen TF veri tabanlarından birçok PWM bazlı tahmin modelleri bulunmaktadır. Bu durum, kodlamayan mutasyonun TF bağlanmasına etkisine ilişkin değişkenlik veya çelişkili tahminlere yol açar ve bu modellerin kendi içinde güvenilir kalite ölçümleri yoktur (Khamis vd., 2018).

  

Bununla birlikte son zamanlarda geliştirilen derin öğrenme modelleri (Cao vd., 2022; Chen vd., 2021; Karimzadeh vd.,2022) gibi çeşitli mevcut TF bağlanma modelleri de bulunmaktadır. Bu bağlamdaki çalışmaların TF-DNA bağlanma özgünlüğü yeterince keskinliğe sahip olmaması, her iki yüksek çıktılı _in vivo_ (ChIP-seq) ve _in vitro_ (PBM) deney veri çeşitlerini kullanılamaması ve bununla beraber istatistiksel anlamlılıkta bu tahminleri değerlendirme eksikliği görülmüştür. PWM tabanlı yöntemlerin aksine, yaklaşımımızın belirtilen çalışmalardaki istatistiksel anlamda değerlendirmedeki zayıflığa yönelik yeniliklerinden biri, kullandığımız k-mer tabanlı SGD algoritması ile her bir TF modeli için hesapladığımız tahmini regresyon katsayılarını (parametrelerini) ve tahmini kovaryans matrisini birlikte kullanarak sadece mutasyona (veya mutasyon setine) bağlı TF bağlanma değişimini değil, aynı zamanda değişimin istatistiksel olarak anlamlılığını gösteren bir z-puanı ve bununla birlikte p-değerini de mutasyondan kaynaklanan TF bağlanma değişimine ilişkin güvenimizi yansıtmak adına kullanılabilmektedir. Diğer çalışmalar uygulanan yöntemlerin aksine, k-mer tabanlı regresyon işinde her bir k uzunluğundaki değişkenlerin SGD ile tahmin edilmiş ağırlıklar (weights) sayesinde TF’in DNA etkileşimindeki bağlanma noktası için öncelik ataması yapar ve TF’e özgün bağlanma skorunu tahmin etmiş olur.

  

Çalışmamızın bir diğer özgünlük değeri kullandığımız girdi tipleri olan hem yüksek verimli _in vivo_ (ChIP-seq) hem de _in vitro_ (PBM) veri setlerini aynı tür eğitim seti içerecek dönüşümü sağlayarak sadece sekans ve sinyal skorlarını kombinatoryal formatta birleştirdik. Makine öğreniminde, her iki veri tipinin de içinde barındırdığı bilgiyi güvenilir bir şekilde yakalamada avantajları ve dezavantajları bulunmaktadır_. In vivo_ veri setleri, farklılaşmış hücreye özgü veya spesifik dokuya özgü biyolojik bilgiyi profillemeyi içinde barındırırken, _in vitro_ veri setleri ise verisel olarak daha az gürültülü ve yüksek kaliteli okumalar içerebilmektedir (Geertz vd., 2010). Bu nedenle, her ikisinin avantajlarını kullanmak ve dezavantajlarını birbirleriyle kompanse edebilmek için her iki deneysel veri türünden de faydalanmayı amaçlamaktayız. Bu özgün yaklaşım, TF modellerini eğitmek için yeterli biyolojik ve teorik çıktıyı birlikte kullanabilmemizi sağlarken kodlanmayan bölgelere düşen mutasyonların TF’ler üzerindeki etkisini daha kapsamlı ve güvenilebilir kılmayı amaçladık.

  

Bu unsurların yanında, literatürdeki TF-DNA bağlanma spesifite çalışmalarında görülen bir diğer önemli eksiklik mutasyonların ilgili TF bölgelerindeki bozulmalarını tahmin etmelerinde genomik lokasyonlarındaki fonksiyonel durumları göz ardı edilmiş olmasıdır. Fakat her somatik bir mutasyon ilgili TF proteinin bağlandığı hızlandırıcı (İng. Enhancer) bölgesine düşmeyebilir ve gen kümesindeki genlerin transkripsiyonlarına hiçbir etkisi olmayabilir. Bu yüzden çalışmamızda somatik mutasyonların uzun menzilli etkileşimlerle örtüştürülmesi, ilgili hızlandırıcı-promotör (HP) çiftlerini ve bunların hedef genlerinin bilgisini sağlamış olacaktır. Mutasyonların barındığı bu HP çiftleri içerisindeki TF bağlanmaları üzerindeki etkileri incelenerek o bölgelerdeki kazanım ve kayıp bilgileriyle ilavelendirilecektir ve böylelikle HP çiftine özgü mutasyon imzaları ve hedef gen düzenleyici ağ yapıları oluşturulacaktır. Bu haritalandırma sürücü veya kanserle ilişkili genlerin ve TF kompleksinin bozulduğu hızlandırıcı bölgeleriyle ilişkilendirilmesini ve değerlendirilmesini özgün bir şekilde literatüre kazandıracaktır.

  

Bu çalışmada bir makine öğrenme algoritması olan stokastik gradyan inişi (SGD) metodunu kullanarak oluşturduğumuz k-mer tabanlı regresyon modelimiz ile oluşan varyant içeriğinin TF-DNA etkileşimindeki etkisini istatistiksel anlamıyla tahminini yapılabilecektir. Ardından eğitilmiş 403 farklı TF modellerinden gelen k-mer sayısına göre farklılık gösteren her bir k uzunluğunda DNA sekanslı değişkenlerimizin parametrelerini veya ağırlıklarını kullanarak 560 meme kanseri örneklerinden (Nik-Zainal vd.,2016) gelen mutasyonların değişim skorlarını ve bunların p-değerlerini kullanarak anlamlı gain of function (GOF) ve loss of function (LOF) etiketleri tayin edilecektir. Bu etiketlendirmeler de farklı mutasyon süreçlerinden damgalanan karakteristik olarak oluşan mutasyon imzaları (mutational signatures) ile eşleştirilecektir (Otlu vd., 2023). Böylelikle seçtiğimiz 12 mutasyon imzasının hangi TF veya TF ailelerine etki bıraktığı özgün bir şekilde bulgulanacak ve mevcut literatüre kazandırılmayı amaçlanmaktadır. Bu araştırma proje önerimiz yukarıda halihazırdaki çalışmaların içinde belirtilen eksikliklerin üstesinden gelmesiyle sunacağı katkılar ile ayrışmakta olup daha iyi bir TF bağlanma modellemesi ortaya konulmasında ve bu tüm modellemelerin PCAWG veri setinde gelen tüm kanser tipleri için mutasyon imzalarının TF bağlanma üzerine tercihleri ve sürücü genlerle olan örtüşmeleri araştırılarak bilimsel alana özgünlük sağlanacaktır. Bu alanda gerçekleştirdiğimiz araştırmalar sonucunda daha önceden literatürdeki giderilmemiş eksikliklerin kapatılmasını öngördüğümüz tez çalışma önerimizin hipotezi: **Transkripsiyona faktörlerinin olası DNA bağlanma bölgelerinde gerçekleşen somatik mutasyonlar sonucunda pertürbasyona uğrama derecesinin istatistiksel tahmini ve bu tahmine göre bağlanma fonksiyonunu kaybetmiş veya yeni (**_**de novo**_**) kazanmış TF’lerin mutasyon imzasıyla ilişkilendirilmesi ve karşılık gelen sürücü gen bölgelerinin bu TF-mutasyon imza ilişkisiyle haritalandırılıp analiz edilmesi ve kanser seyri ile bağdaştırılmasıdır**

# miRNA Hedef Tahmini Projesi

Projemizin bu basamağı, kanser gelişiminde kritik roller oynayan mikroRNA'lar (miRNA'lar) ile mutasyonel imzalar arasındaki karmaşık ilişkiyi anlamayı amaçlamaktadır. Çalışmamız, mutasyonların ve onların bıraktığı mutasyonel imzaların miRNA-mRNA etkileşimleri üzerindeki etkilerini sistematik olarak inceleyerek, kanser biyolojisine yeni bir bakış açısı getirmeyi hedeflemektedir. Bu araştırma, kanser genomik verilerinin daha derinlemesine analizini sağlayarak, potansiyel olarak yeni terapötik hedeflerin belirlenmesine ve kişiselleştirilmiş tıp uygulamalarının geliştirilmesine katkıda bulunmayı hedeflemektedir.

MiRNA'lar, gen ekspresyonunun düzenlenmesinde kritik roller oynayan küçük kodlamayan RNA'lardır (Catalanotto vd., 2016). MiRNA işlevinin bozulması, kanser dahil çeşitli hastalıklarla ilişkilendirilmiştir. Kanser özelinde, belirli miRNA'lar onkogen ve tümör baskılayıcı olarak işlev görebilir (MacFarlane & R. Murphy, 2010). Kanser genomlarındaki somatik mutasyonlar, miRNA bağlanma bölgelerini etkileyebilir ve potansiyel olarak miRNA aracılı gen düzenlemesini değiştirerek tümör oluşumuna katkıda bulunabilir. 

Canlılarda gözlemlenen mutasyonlar, çeşitli dış ve iç etkenlerden kaynaklanan mutasyonel süreçler sonucunda ortaya çıkabilir ve her biri kendine özgü bir mutasyonel imza bırakabilir (Alexandrov vd., 2013). Mutasyonel imzalar, kanser genomlarında tespit edilen mutasyon örüntülerini temsil eder ve belirli mutajenik süreçlerin sonucudur. Bu imzalar, farklı kanser türlerinde ve alt tiplerinde karakteristik özellikler sergileyebilir.

MiRNA'ların gen ekspresyonundaki kritik rolleri ve mutasyonel imzaların kanser genomlarındaki önemi göz önüne alındığında, bu iki alanın kesişimini incelemek büyük önem taşımaktadır. Ancak, bu karmaşık ilişkiyi incelemek ve anlamak, çeşitli zorlukları beraberinde getirmektedir. Örneğin, mevcut miRNA hedef tahmin araçlarının yüksek yanlış pozitif oranları, kodlamayan genomun ihmal edilmesi ve mutasyonların miRNA etkileşim dinamiklerine etkisinin yeterince ele alınmaması gibi sorunlar, bu alandaki araştırmaları zorlaştırmaktadır. Ayrıca, miRNA-mRNA etkileşimlerini deneysel olarak doğrulamanın teknik zorlukları da bu alandaki ilerlemeyi sınırlandırmaktadır.

Klasik miRNA-mRNA hedef tahmin araçları genellikle potansiyel bağlanma bölgelerini tanımlamak için gen dizisi tamamlayıcılığını, evrimsel korunumu ve diğer bazı seçilmiş özellikleri kullanır (Peterson vd., 2014). Ancak, bu temel yaklaşımlar yüksek yanlış pozitif oranları ve sınırlı doğruluk gibi önemli sorunlarla karşı karşıyadır. Örneğin, Fridrich ve arkadaşlarının (2019) yaptığı kapsamlı bir analizde, yaygın olarak kullanılan miRNA hedef tahmin araçlarının çok yüksek yanlış pozitif oranları gösterdiği ortaya konmuştur. Bu çalışmaya göre, tahmin edilen hedeflerin %65-85'inin gerçek hedeflerden ziyade gürültü olarak belirlenmiştir.

Mevcut literatürün bir diğer önemli eksikliği, çoğu aracın 3' UTR gibi protein kodlayan bölgelere odaklanıp, kodlamayan genomu ihmal etmesidir (Peterson vd., 2014). Örneğin, popüler miRNA hedef tahmin araçlarından TargetScan (Agarwal vd., 2015) ve miRanda (Betel vd., 2010), analizlerini ağırlıklı olarak 3' UTR bölgelerine yoğunlaştırmakta, bu da potansiyel olarak önemli düzenleyici etkileşimlerin gözden kaçırılmasına neden olmaktadır. 

Ayrıca, mevcut metodolojiler mutasyonların miRNA etkileşim dinamiklerini ve mutasyonel imzalarla olan ilişkilerini yeterince ele almamaktadır. Alexandrov ve arkadaşlarının (2013) çalışmasında tanımlanan mutasyonel imzaların miRNA bağlanma bölgelerindeki etkileri henüz sistematik olarak incelenmemiştir. Bu durum, kanseri oluşturan mekanizmaların etraflıca analiz edilmesinin önüne geçmektedir.

Son olarak, miRNA-mRNA etkileşimlerini deneysel olarak doğrulamak oldukça zorlu bir süreçtir. Örneğin, Helwak ve arkadaşlarının (2013) geliştirdiği CLASH (çapraz bağlama, ligasyon ve hibrit dizileme) protokolünde, okumaların sadece yaklaşık %2'si elde edilebilmiştir (Plotnikova vd., 2019). Bu teknik zorluklar, miRNA'ların biyolojik fonksiyonlarının ve hastalık süreçlerindeki rollerinin tam olarak anlaşılmasını güçleştirmektedir.

MiRNA-mRNA etkileşimlerini anlamak için kapsamlı ve yüksek çözünürlüklü veri setlerine ihtiyaç vardır. Ancak, mevcut veritabanları ve çalışmalar bu konuda sınırlı kalmaktadır. Örneğin, miRNA-mRNA etkileşim verilerini içeren en kapsamlı veritabanlarından biri olan miRTarBase (Huang vd., 2021), çalışmamız için gerekli olan yüksek çözünürlüklü veriyi sağlamamaktadır. Literatürde, miRNA-mRNA etkileşimlerinin gerçekleştiği genomik koordinatları sunabilen yalnızca iki çalışma bulunmaktadır (Helwak vd., 2013; Moore vd., 2014). 

Yukarıda belirtilen sınırlamaları ele almak için, makine öğrenimi yöntemlerinin tahmin gücünü yeni keşfedilen mutasyonel imzalarla entegre eden yeni bir yaklaşım öneriyoruz. Yaklaşımımızın ana tahmin sürücüsü, yüksek performanslı bir makine öğrenimi yöntemi olan XGBoost (Extreme Gradient Boosting) algoritmasıdır. Chen ve Guestrin (2016) tarafından geliştirilen XGBoost, yüksek tahmin performansı, aşırı öğrenmeye karşı dayanıklılık, özellik önem sıralaması sunması, ve büyük veri setleri üzerinde hız ve verimlilik sağlaması nedeniyle tercih edilmiştir. 

Modelimiz, yüksek çözünürlüklü miRNA-mRNA çiftlerinden derlenmiş bir veri seti üzerinde eğitilmiştir. Bu veri seti, Helwak ve arkadaşlarının (2013) ve Moore ve arkadaşlarının (2014) çalışmalarından elde edilen, miRNA-mRNA etkileşimlerinin gerçekleştiği spesifik genomik koordinatları sunan çallışmalardan oluşturulmuştur. Eğitimde hem sekans hem de yapısal bilgileri yakalayan, literatürden özenle derlenmiş öznitelikler kullanılmıştır.

Somatik mutasyonların miRNA bağlanma davranışını nasıl değiştirdiğini değerlendirmek için, kanser hastalarından alınan mutasyonları dizilere uygulayarak yabanıl tip ve mutasyona uğramış miRNA-mRNA çiftleri hazırlanmıştır. Bu çiftler, eğitilmiş XGBoost sınıflandırıcımızı da içeren iş akışımız kullanılarak analiz edilmiştir. Bu analiz sonunda, hangi mutasyonun hangi miRNA'nın etkileşim profilini değiştirdiği bulunmuştur. 

İş akışımızın bir diğer basamağında, miRNA davranışını değiştirdiği tespit edilen mutasyonları COSMIC veritabanından alınan mutasyonel imza verileriyle eşleştireceğiz. Bu entegrasyon, hangi mutasyonun hangi mutasyonel süreçten kaynaklanabileceğini anlamamıza yardımcı olurken, aynı zamanda düşük seviyeli (low-level) bireysel mutasyonlar ile yüksek seviyeli (high-level) mutasyonel süreçler arasındaki bağlantıyı kurmamızı sağlayacaktır. Böylece, miRNA bağlanmasındaki değişiklikleri belirli mutasyonel süreçlerle ilişkilendirerek, bu mutasyonları ortaya çıkaran biyolojik süreçleri daha iyi anlamayı planlıyoruz. Bu yaklaşım, mutasyonel yükü yeni bir perspektiften gözlemlememize ve kanser gelişimindeki rolünü daha kapsamlı bir şekilde değerlendirmemize olanak tanıyacaktır.

Çalışmamız, mutasyonel imzaların miRNA-mRNA etkileşimleri üzerindeki etkilerini sistematik olarak analiz eden ilk kapsamlı araştırma olma potansiyeline sahiptir. Metodolojik yeniliğimizin merkezinde, miRNA-mRNA etkileşim tahminlerinin mutasyonel imzalara bağlanması yer almaktadır. 

Yaklaşımımızın bir diğer özgün yönü, protein kodlayan ve kodlamayan genomun tamamını kapsayan geniş ölçekli bir analiz sunmasıdır. Bu, mevcut çalışmaların çoğunlukla kodlayan bölgeye odaklanmasının ilerisine giderek, miRNA düzenlemesinin daha kapsamlı bir resmini çizmemizi sağlayacaktır. 

Tamamen sekans tabanlı olan iş akışımız, kanser ve doku tipinden bağımsız olarak çeşitli hastalıklara ve dokulara uyarlanabilir olacaktır. Bu esneklik, yaklaşımımızın farklı kanser türlerinde kullanılmasına ve potansiyel olarak daha önce bilinmeyen düzenleyici dinamiklerin ortaya çıkarılmasına olanak tanıyacaktır.
